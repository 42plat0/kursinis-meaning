	mokamsis viekimas

Kas išryškėja, mano manymu, yra Wittgensteino prasmės kaip vartojimo koncepcija minėtų LLM‘ų veikime. BERT ir GPT algoritmai parodo kaip kalbos vartojimo pagrindas yra tam tikras kontekstų išmokimas, dalyvavimas įvairiausiose kalbos žaidimuose. LLM‘ai demonstruoja kaip kalba veikia per tarpusavio ryšius ir vartojimą. Žinoma, jų prieiga prie jų yra visiškai kitokia nei mūsų, tačiau mūsų egzistavimo ir buvimo būdai taip pat yra visiškai kitokie. Kita vertus, kyla klausimas ar iš tiesų toks dalyvavimas kalbos žaidimuose ir prasmės atsiskleidimas iš tiesų yra atitinka tai, ką turėjo omenyje Wittgensteinas? Bojin teigimu, „Svarbu atkreipti dėmesį į tai, kad kalbos žaidimai yra įsišakniję gyvenimo formose, t. y. kalbos žaidimai yra kažkas, kas vyksta tam tikroje gyvenimo formoje“ (p. 2). Kadangi LLM mokosi iš žmonių duomenų ir dalyvavimo kalbos žaidimuose, tai išeina, kad jie tarsi patenka į mūsų gyvenimo formas ir dalyvauja juose kartu su mumis dar ir dėl to, jog galime su jais bendrauti, „[kalbos žaidimams kaip praktikai] būdinga tam tikra organiška kokybė ... kurios šaknys glūdi dalyvaujančiųjų dinamiškume“ (ibid.) Tačiau galima būtų nesunkiai prieštarauti tokiai išvadai, kadangi LLM‘ai nieko nekuria per se ir jų dalyvavimas kalbos žaidimuose yra labai sąlyginis. Kita vertus, mes labai panašiai išmokstame dalyvauti kalbos žaidimuose, o tam tikrų žodžių reikšmes suprantame per praktiką ir vartojimą, kaip mokinys supranta mokytojo kalbą, kartais prašydamas pakartoti. Nėra akivaizdu kodėl Wittgensteino prasmės kaip vartojimas neatsiskleidžia LLM‘ų veikime ir mokymesi, kadangi jų kalbos ir prasmės mokymasis yra panašus į mūsų, o su šių įrankių vis platesne integracija, mūsų dalinimasis gyvenimo formomis ir bendras dalyvavimas taps vis platesnis. 
Galiausiai, sunku užtikrintai priskirti LLM‘ams dalyvavimą kalbos žaidimams. Wittgensteinas apibrėždamas statybininkų kalbą pabrėžia, jog „viena pusė sušunka žodžius, kita atitinkamai veikia“ (FT 7). Kalbos žaidimai yra neatsiejami nuo veikimo ir praktikos. Tik kalbos vartojimas dar neįtraukia kalbos žaidimo ir iš pirmo žvilgsnio galime atmesti galimybę LLM‘am dalyvauti juose, tačiau čia matau sunkumų. Pirma, minėti LLM‘ai yra porūšis DI – dabar galime generuoti vaizdo įrašus, nuotraukas, muziką. Nors išeiname iš kalbos ribų, tačiau paneigti DI dalyvavimą ir praktiką būtų sunku, kadangi tai turi praktinių, pvz. ekonominių, padarinių mūsų gyvenimams. O kita vertus, informatikoje jau yra paplitęs LLM‘ų informacinių sistemų ir programų rašymas vartotojo paliepimu. Kas išryškėja yra tai – LLM‘ai (ir DI) yra ta pusė, kuri „atitinkamai veikia“ ir neigti jų dalyvavimą kalbos žaidimuose būtų neigti mūsų pačių dalyvavimą kalbos žaidimuose.

	Dėmesio mechanizmas.
Dėmesio mechanizmas atrodo kaip prasmės kaip vartojimo praktinė realizacija. Žodžiai turi prasmę tik tam tikrame kontekste, kuris padeda susieti žodžius tarpusavyje ir įtikinamai dalyvauti kalbos žaidimuose. Tuo pačiu ryškėja labiau koncentruota koncepcijos paskirtis – ne suprasti žodžių reikšmę tiesiogiai – x reiškia y – bet susieti žodžius tarpusavyje. Tad galime pradėti kalbėti ne tik apie pavienių žodžių reikšmes vienuose ar kituose kontekstuose, bet apie bendresnę sakinio prasmę, kuri priklauso nuo tinkamo žodžių susiejimo. Tuo pačiu galėtume netgi teigti, kad dėmesio mechanizmas apibrėžia kontekstą, jei kontekstą apibrėžtume kaip žodžių tarpusavio santykis ir išreiškiama mintis tam tikru sakiniu ar jų rinkiniu. Kita vertus, ar tikrai galime kalbėti apie dėmesio mechanizmą kaip tam tikro sakinio prasmės apibrėžimą? Mano manymu, apie tai sunku kalbėti, ką turime omenyje vartodami žodžius „prasmė“ ir „apibrėžimas“? Pastarasis tebūnie „išsakymas ar eksplikavimas, kuris duoda tam tikrą paskatą veiksmui ar idėją, mintį“ (o koks yra „Plokštė!“ sušukimo prasmės apibrėžimas? (FT 19)). „Prasmės“ atveju intuityviai norisi pradėti kalbėti apie „mąstymą“, „protą“, kas veda prie Tiuringo testo, Searle kinų kambario ir daug problemų, kurios yra anapus šio darbo ribų. 
 
	semantika
Semantinių ryšių žemėlapis yra praktinė šeimyninių panašumų realizacija. Šiuo atveju, žodžių giminingumas atsiskleidžia jų vieta semantinėje erdvėje, taip pat ir skirtumas, nepanašumas. Tai leidžia LLM‘am vartoti kalbą prasmingai ir dalyvauti kalbos žaidimuose. Tai išryškina kalbos vartojimą kaip nevienareikšmį, priklausomą nuo vartojimo ypatybių ir naujų kontekstų galimybę kaip formuojančią kalbą ir steigiančią sąryšius.